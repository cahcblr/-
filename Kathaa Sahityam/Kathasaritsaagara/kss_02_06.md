## [कथासरितसागरः 02 06] (https://sa.wikisource.org/wiki/कथासरित्सागरः/लम्बकः_२/तरङ्गः_६)

अथ विन्ध्यान्तरे तत्र वत्सराजस्य तिष्ठतः । ### पार्श्वं चण्डमहासेनप्रतीहारः समाययौ ॥ १ (2-6-1)
स चागत्य प्रणम्यैनं राजानमिदमब्रवीत् । ### राजा चण्डमहासेनस्तव संदिष्टवानिदम् ॥ २ (2-6-2)
मुक्तं वासवदत्ता यत्स्वयमेव त्वया हृता । ### तदर्थमेव हि मया त्वमानीत इहाभवः ॥ ३ (2-6-3)
संयतस्य च नैवेह दत्तैषा ते मया स्वयम् । ### नैवमस्मासु ते प्रीतिर्भवेदिति विशङ्किना ॥ ४ (2-6-4)
तदिदानीमविधिना ममास्या दुहितुर्यथा । ### न विवाहो भवेद्राजन्प्रतीक्षेथास्तथा मनाक् ॥ ५ (2-6-5)
गोपालको हि नचिरादत्रैवैष्यति मत्सुतः । ### स चास्याः स्वसुरुद्वाह यथाविधि विधास्यति ॥ ६ (2-6-6)
इतीमं वत्सराजाय संदेशमवधार्य सः । ### तत्तद्वासवदत्तायै प्रतीहारो न्यवेदयत् ॥ ७ (2-6-7)
ततः सानन्दया साकं तया वासवदत्तया । ### हृष्टो वत्सेश्वरश्चक्रे कौशाम्बीगमने मनः ॥  (2-6-8)
गोपालकस्यागमनं प्रतीक्षेथां युवामिह । ### तेनैव सह पश्चाच्च कौशाम्बीमागमिष्यथः ॥ ९ (2-6-9)
इत्युक्त्वा स्थापयामास स तत्रैव महीपतिः । ### श्वाशुरं तं प्रतीहारं स्वमित्रं च पुलिन्दकम् ॥ १० (2-6-10)
ततोनुयातो नागेन्द्रैः स्रवद्भिर्मदनिर्झरान् । ### अनुरागागतैर्विन्ध्यप्राग्भारैरिव जङ्गमैः ॥ ११ (2-6-11)
तुरंगसैन्यसंघातखुराघातसशब्दया । ### स्तूयमान इवोत्क्रान्तबन्दिसन्दर्भया भुवा ॥ १२ (2-6-12)
नभोविलङ्घिभिः सेनारजोराशिभिरुद्धतैः । ### सपक्षभूभृदुल्लासशङ्कां कुर्वञ्शतक्रतोः ॥ १३ (2-6-13)
स प्रतस्थे ततो देव्या सह वासवदत्तया । ### स्वपुरीं प्रति राजेन्द्रः प्रातरेवापरेऽहनि ॥ १४ (2-6-14)
ततश्च दिवसैर्द्वित्रैर्विषयं तमवाप्य सः । ### विशश्राम निशामेकां रुमण्वन्मन्दिरे नृपः ॥ १५ (2-6-15)
अन्येद्युस्तां च कौशाम्बीं चिरात्प्राप्तमहोत्सवः । ### मार्गोत्सुकोन्मुखजनां प्रविवेश प्रियासखः ॥ १६ (2-6-16)
तदा च स्त्रीभिरारब्धमङ्गलस्नानमण्डना । ### चिरादुपागते पत्यौ बभौ नारीव सा पुरी ॥ १७ (2-6-17)
ददृशुश्चात्र पौरास्तं वत्सराजं वधूसखम् । ### प्रशान्तशोकाः शिखिनः सविद्युतमिवाम्बुदम् ॥ १८ (2-6-18)
हर्म्याप्रस्थाश्च पिदधुः पौरनार्यो मुखैर्नभः । ### व्योमगङ्गातटोत्फुल्लहेमाम्बुरुहविभ्रमैः ॥ १९ (2-6-19)
ततः स्वं राजभवनं वत्सराजो विवेश सः । ### नृपश्रियेवापरया सह वासवदत्तया ॥ २० (2-6-20)
सेवागतनृपाकीर्णं मागधोद्गीतमङ्गलम् । ### सुप्तप्रबुद्धमिव तद्रेजे राजगृहं तदा ॥ २१ (2-6-21)
अथ वासवदत्ताया भ्राता गोपालकोऽचिरात् । ### आययौ सह कृत्वा तौ प्रतीहारपुलिन्दकौ ॥ २२ (2-6-22)
कृतप्रत्युद्गमं राज्ञा तमानन्दमिवापरम् । ### प्राप वासवदत्ता सा प्रहर्षोत्फुल्ललोचना ॥ २३ (2-6-23)
अमुं भ्रातरमेतस्याः पश्यन्त्या मा स्म भूत्रपा । ### इत्येव तस्यास्तत्कालं रुरोधाश्रु विलोचने ॥ २४ (2-6-24)
पितृसंदेशवाक्यैश्च तेन प्रोत्साहिताथ सा । ### मेने कृतार्थमात्मानं स्वजनेन समागतम् ॥ २५ (2-6-25)
ततो यथावद्ववृते तस्या वत्सेश्वरस्य च । ### व्यग्रो गोपालकोऽन्येद्युस्तत्रोद्वाहमहोत्सवे ॥ २६ (2-6-26)
रतिवल्लीनवोद्भिन्नमिव पल्लवमुज्ज्वलम् । ### पाणिं वासवदत्तायाः सोऽथ वत्सेश्वरोऽग्रहीत् ॥ २७ (2-6-27)
सापि प्रियकरस्पर्शसान्द्रानन्दनिमीलिता । ### सकम्पस्वेददिग्धाङ्गी गाढरोमाञ्चचर्चिता ॥ २८ (2-6-28)
सुसंमोहनवायव्यवारुणास्त्रैर्निरन्तरैः । ### विद्धेव पुष्पचापेन तत्क्षणं समलक्ष्यत ॥ २९ (2-6-29)
दृशि धूमाभिताम्रायां तस्या वह्निप्रदक्षिणे । ### मदिरा मदमाधुर्यसूत्रपातमिवाकरोत् ॥ ३० (2-6-30)
गोपालकार्पितै रत्नै राज्ञां चोपायनैस्तदा । ### पूर्णकोषो दधौ सत्यां वत्सेशो राजराजताम् ॥ ३१ (2-6-31)
निर्वर्तितविवाहौ तावादौ लोकस्य चक्षुषि । ### वधूवरौ विविशतुः पश्चात्स्वे वासवेश्मनि ॥ ३२ (2-6-32)
अथ संमानयामास पट्टबन्धादिना स्वयम । ### निजोत्सवे वत्सराजो गोपालकपुलिन्दकौ ॥ ३३ (2-6-33)
राज्ञां संमाननार्थं च पौराणां च यथोचितम् । ### यौगन्धरायणस्तेन रुमण्वांश्च न्ययुज्यत ॥ ३४ (2-6-34)
ततोऽब्रवीद्रुमण्वन्तमेवं यौगन्धरायणः । ### राज्ञा कष्टे नियुक्तौ स्वो लोकचित्तं हि दुर्ग्रहम् ॥ ३५ (2-6-35)
अरञ्जितश्च बालोऽपि रोषमुत्पादयेद्ध्रुवम् । ### तथा च शृण्विमां बाल विनष्टककथां सखे ॥ ३६ (2-6-36)
बभूव रुद्रशर्माख्यः कश्चन ब्राह्मणः पुरा । ### बभूवतुश्च तस्य द्वे गृहिण्यौ गृहमेधिनः ॥ ३७ (2-6-37)
एका सुतं प्रसूयैव तस्य पञ्चत्वमाययौ । ### तत्सुतोऽपरमातुश्च हस्ते तेनार्पितोऽथ सः ॥ ३८ (2-6-38)
सा च किंचिद्विवृद्धस्य रूक्षं तस्याशनं ददौ । ### सोऽपि तेनाभवद्बालो धूसराङ्गः पृथूदरः ॥ ३९ (2-6-39)
मातृहीनस्त्वयायं मे कथं शिशुरुपेक्षितः । ### इति तामपरां पत्नीं रुद्रशर्माथ सोऽभ्यधात् ॥ ४० (2-6-40)
सेव्यमानोऽपि हि स्नेहैरीदृगेव किमप्यसौ । ### किं करोम्यहमस्येति साप्येवं पतिमब्रवीत् ॥ ४१ (2-6-41)
नूनमेवंस्वभावोऽयमिति मेने च स द्विजः । ### स्त्रीणामलीकमुग्धं हि वचः को मन्यते मृषा ॥ ४२ (2-6-42)
बाल एव विनष्टोऽयमिति बालविनष्टकः । ### नाम्ना स बालकस्तत्र संवृत्तोऽभूत्पितुर्गृहे ॥ ४३ (2-6-43)
असावपरमाता मां कदर्थयति सर्वदा । ### वरं प्रतिक्रियां कांचित्तदेतस्याः करोम्यहम् ॥ ४४ (2-6-44)
इति संचिन्तयामास सोऽथ बालविनष्टकः । ### व्यतीतपञ्चवर्षोऽपि वयसा बत बुद्धिमान् ॥ ४५ (2-6-45)
अथागतं राजकुलाज्जगाद पितरं रहः । ### तात द्वौ मम तातौ स्त इत्यविस्पष्टया गिरा ॥ ४६ (2-6-46)
एवं प्रत्यहमाह स्म स बालः सोऽपि तत्पिता । ### तां सोपपतिमाशङ्क्य भार्यां स्पर्शेऽप्यवर्जयत् ॥ ४७ (2-6-47)
सापि दध्यौ विना दोषं कस्मान्मे कुपितः पतिः । ### किंचिद्बालविनष्टेन कृतं किंचिद्भवेदिति ॥ ४८ (2-6-48)
सादरं स्नपयित्वा च दत्त्वा स्निग्धं च भोजनम् । ### कृत्वोत्सङ्गे च पप्रच्छ सा तं बालविनष्टकम् ॥ ४९ (2-6-49)
पुत्र किं रोषितस्तातो रुद्रशर्मा त्वया मयि । ### तच्छ्रुत्वैव स तां बालो जगादापरमातरम् ॥ ५० (2-6-50)
अतोऽधिकं ते कर्तास्मि न चेदद्यापि शाम्यसि । ### स्वपुत्रपोषिणी कस्मात्त्वं मां क्लिश्नासि सर्वदा ॥ ५१ (2-6-51)
तच्छ्रुत्वा प्रणता सा तं बभाषे शपथोत्तरम् । ### पुनर्नैवं करिष्यामि तत्प्रसादाय मे पतिम् ॥ ५२ (2-6-52)
ततः स बालोऽवादीत्तां तर्ह्यायातस्य मत्पितुः । ### आदर्शं दर्शयत्वेका त्वच्चेटी वेद्म्यहं परम् ॥ ५३ (2-6-53)
तथेत्युक्त्वा तया चेटी नियुक्ता रुद्रशर्मणः । ### आगतस्य क्षणात्तस्य दर्शयामास दर्पणम् ॥ ५४ (2-6-54)
तत्र तस्यैव तत्कालं प्रतिबिम्बं स दर्शयन् । ### सोऽयं द्वितीयस्तातो मे तातेत्याह स्म बालकः ॥ ५५ (2-6-55)
तच्छ्रुत्वा विगताशङ्कस्तामकारणदूषिताम् । ### पत्नीं प्रति प्रसन्नोऽभूद्रुद्रशर्मा तदैव सः ॥ ५६ (2-6-56)
एवमुत्पादयेद्दोषं बालोऽपि विकृतिं गतः । ### तदयं रञ्जनीयो नः सम्यक्परिकरोऽखिलः ॥ ५७ (2-6-57)
इत्युक्त्वा सरुमण्वत्कः सोऽथ यौगन्धरायणः । ### सर्वं संमानयामास वत्सराजोत्सवे जनम् ॥ ५८ (2-6-58)
तथा च राजलोकं तौ रञ्जयामासतुर्यथा । ### मदेकप्रवणावेताविति सर्वोऽप्यमन्यत ॥ ५९ (2-6-59)
तौ चाप्यपूजयद्राजा सचिवौ स्वकरार्पितैः । ### वस्त्राङ्गरागाभरणैर्ग्रामैश्च सवसन्तकौ ॥ ६० (2-6-60)
कृतोद्वाहोत्सवः सोऽथ युक्तो वत्सेश्वरस्तया । ### मनोरथफलान्येव मेने वासवदत्तया ॥ ६१ (2-6-61)
चिरादुन्मुद्रितः स्नेहात्कोऽप्यभूत्सततं तयोः । ### निशान्तक्लिष्टचक्राह्वरीतिहृद्यो रसक्रमः ॥ ६२ (2-6-62)
यथा यथा च दंपत्योः प्रौढिं परिचयो ययौ । ### तयोस्तथा तथा प्रेम नवीभावमिवाययौ ॥ ६३ (2-6-63)
गोपालकोऽथ वीवाहकर्तुः संदेशतः पितुः । ### प्रययौ शीघ्रमावृत्तिं वत्सराजेन याचितः ॥ ६४ (2-6-64)
सोऽपि वत्सेश्वरो जातु चपलः पूर्वसंगताम् । ### गुप्तं विरचितां नाम भेजेऽन्तःपुरचारिकाम् ॥ ६५ (2-6-65)
तद्गोत्रस्खलितो देवीं पादलग्नः प्रसादयन् । ### लेभे सुभगसाम्राज्यमभिषिक्तस्तदश्रुभिः ॥ ६६ (2-6-66)
किं च बन्धुमतीं नाम राजपुत्रीं भुजार्जिताम् । ### गोपालकेन प्रहितां कन्यां देव्या उपायनम् ॥ ६७ (2-6-67)
तया मञ्जुलिकेत्येव नाम्नान्येनैव गोपिताम् । ### अपरामिव लावण्यजलधेरुद्गतां श्रियम् ॥ ६८ (2-6-68)
वसन्तकसहायः सन्दृष्ट्वोद्यानलतागृहे । ### गान्धर्वविधिना गुप्तमुपयेमे स भूपतिः ॥ ६९ (2-6-69)
तच्च वासवदत्तास्य ददर्श निभृतस्थिता । ### प्रचुकोप च बद्ध्वा च सा निनाय वसन्तकम् ॥ ७० (2-6-70)
ततः प्रव्राजिकां तस्याः सखीं पितृकुलागताम् । ### स सांकृत्यायनीं नाम शरणं शिश्रिये नृपः ॥ ७१ (2-6-71)
सा तां प्रसाद्य महिषीं तया सैव कृताज्ञया । ### ददौ बन्धुमतीं राज्ञे पेशलं हि सतीमनः ॥ ७२ (2-6-72)
ततस्तं बन्धनाद्देवी सा मुमोच वसन्तकम् । ### स चागत्याग्रतो राज्ञीं हसन्निति जगाद ताम् ॥ ७३ (2-6-73)
बन्धुमत्यापराद्धं च किं मया देवि ते कृतम् । ### डुण्डुभेषु प्रहरथ क्रुद्धा यूयमहीन्प्रति ॥ ७४ (2-6-74)
एतत्त्वमुपमानं मे व्याचक्ष्वेति कुतूहलात् । ### देव्या पृष्टस्तया सोऽथ पुनराह वसन्तकः ॥ ७५ (2-6-75)
पुरा कोऽपि रुरुर्नाम मुनिपुत्रो यदृच्छया । ### परिभ्रमन्ददर्शैकां कन्यामद्भुतदर्शनाम् ॥ ७६ (2-6-76)
विद्याधरात्समुत्पन्नां मेनकायां द्युयोषिति । ### स्थूलकेशेन मुनिना वर्धितामाश्रमे निजे ॥ ७७ (2-6-77)
सा च प्रमद्वरानाम दृष्टा तस्य रुरोर्मनः । ### जहार सोऽथ गत्वा तां स्थूलकेशादयाचत ॥ ७८ (2-6-78)
स्थूलकेशोऽपि तां तस्मै प्रतिशुश्राव कन्यकाम् । ### आसन्ने च विवाहे तामकस्माद्दष्टवानहिः ॥ ७९ (2-6-79)
ततो विषण्णहृदयः शुश्रावेमां गिरं दिवि । ### एतां क्षीणायुषं ब्रह्मन्स्वायुषोऽर्धेन जीवय ॥ ८० (2-6-80)
तच्छ्रुत्वा स ददौ तस्यै तदैवार्धं निजायुषः । ### प्रत्युज्जिजीव सा तेन सोऽपि तां परिणीतवान् ॥ ८१ (2-6-81)
अथ क्रुद्धो रुरुर्नित्यं यं यं सर्पं ददर्श सः । ### तं तं जघान भार्या मे दष्टामीभिर्भवेदिति ॥ ८२ (2-6-82)
अथैकस्तं जिघांसन्तं मर्त्यवाचाह डुण्डुभः । ### अहिभ्यः कुपितो ब्रह्मन्हंसि त्वं डुण्डुभान्कथम् ॥ ८३ (2-6-83)
अहिना ते प्रिया दष्टा विभिन्नौ चाहिडुण्डुभौ । ### अहयः सविषाः सर्वे निर्विषा डुण्डुभा इति ॥ ८४ (2-6-84)
तच्छ्रुत्वा प्रत्यवादीत्तं सखे को नु भवानिति । ### डुण्डुभोऽप्यवदद्ब्रह्मन्नहं शापच्युतो मुनिः ॥ ८५ (2-6-85)
भवत्संवादपर्यन्तः शापोऽयमभवच्च मे । ### इत्युक्त्वान्तर्हिते तस्मिन्भूयस्तान्नावधीद्गुरुः ॥ ८६ (2-6-86)
तदेतदुपमानाय तव देवि मयोदितम् । ### डुण्डुभेषु प्रहरथ क्रुद्धा यूयमहिष्विति ॥ ८७ (2-6-87)
एवमभिधाय वचनं सनर्महासं वसन्तके विरते । ### वासवदत्ता तं प्रति तुतोष पार्श्वे स्थिता पत्युः ॥ ८८ (2-6-88)
इति मधुमधुराणि वत्सराजश्चरणगतः कुपितानुनाथनानि । ### सततमुदयनश्चकार देव्या विविधवसन्तककौशलानि कामी ॥ ८९ (2-6-89)
रसना मदिरारसैकसक्ता कलवीणारवरागिणी श्रुतिश्च । ### दयितामुखनिश्चला च दृष्टिः सुखिनस्तस्य सदा बभूव राज्ञः ॥ ९० (2-6-90)
इति महाकविश्रीसोमदेवभट्टविरचिते कथासरित्सागरे कथामुखलम्बके षष्ठस्तरङ्गः । समाप्तश्चायं कथामुखलम्बको द्वितीयः । 